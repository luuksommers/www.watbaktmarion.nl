---
title: Bananenbrood
date: 2020-07-01T21:37:08+02:00
lastmod: 2020-07-01T21:37:08+02:00
cover: /img/posts/bananenbrood.jpg
categories: ["brood"]
tags: ["fruit", "noten", "healthy"]
# showcase: true
draft: false
---

<!--more-->

Bananenbrood, zo simpel maar ik ben er dol op. Ik maak dit recept voor allerlei gelegenheden: een picknick, brunch, high tea, luxe ontbijt, traktatie, of gewoon zomaar. Door de bananen niet te prakken, wat in veel recepten gedaan wordt, maar in blokjes te snijden en de noten grof te hakken krijgt het bananenbrood een robuust karakter. Deze variant maakte ik met Southern Comfort, dit geeft een heerlijk aroma aan de rozijnen. Ook een aanrader maar wat lastiger om aan te komen: kokosnoot arak. In 2016 brachten mijn man en ik een fles Arrack mee van onze huwelijksreis naar Sri Lanka. Deze is bijna in z’n geheel opgegaan aan de bananenbroden die ik sindsdien heb gebakken.

Voor 1 bananenbrood van 30cm | bereiden: 15 min.| wachten: 60 min. | bakken: 60 min.

## Ingrediënten

- 150 gram rozijnen
- 100 ml Southern Comfort
- 275 gram speltmeel
- 3 theelepels bakpoeder
- 1 theelepel baksoda
- 150 gram margarine + een beetje om de vorm in te vetten
- 50 gram rietsuiker
- 5 kleine (hele) rijpe bananen (circa 500 gram zonder schil)
- 3 eieren
- 2 eetlepels melk
- 70 gram pecannoten
- 1 theelepel vanillepasta of 1 vanillestokje
- ¼ tl zout

## Bereidingswijze

Doe de rozijnen samen met de Southern Comfort in een steelpan en breng dit aan de kook. Haal de pan van het vuur en doe een deksel op de pan. Laat dit ten minste een uur staan. Snijd ondertussen de bananen in kleine blokjes. Rooster de pecannoten in een droge koekenpan op middelhoog vuur en hak grof. Weeg meel, bakpoeder, baksoda en zout af in een kom en roer door elkaar. 

Verwarm de oven voor op 170 °C. Smelt de boter in een steelpan op laag vuur en laat dit een beetje afkoelen. Los de suiker op in de gesmolten boter en mix dan één voor één de eieren erdoor. Wacht telkens tot het ei volledig is opgenomen. Meng dan de bananenblokjes samen met de rozijnen, pecannoten en vanilla door het beslag. Voeg het bloemmengsel in drie of vier delen toe. Roer totdat je een glad beslag hebt. Voeg 2 eetlepels melk toe en roer dit voorzichtig door het beslag. Vet een cakevorm in en bekleed met bakpapier. Giet het beslag in de cakevorm en bak het bananenbrood in ongeveer 60 minuten gaar in het midden van de voorverwarmde oven. Een satéprikker moet er schoon en droog uit komen. Laat het bananenbrood 10 minuten afkoelen alvorens deze uit de vorm te halen. Het bananenbrood smaakt het lekkerste als deze nog een beetje warm is. Dit bananenbrood misstaat niet op een zondagse brunch of picknick, maar smaakt ook heerlijk als tussendoortje bij een kop thee. Even in de oven en een bolletje vanilleijs erbij en je hebt een heerlijk dessert.


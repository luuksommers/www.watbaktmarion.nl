---
title: Pistachebroodjes
date: 2020-06-29T21:51:08+02:00
lastmod: 2020-06-29T21:51:08+02:00
cover: /img/posts/pistachebroodjes.jpg
categories: ["brood"]
tags: ["koffie of thee", "noten"]
# showcase: true
draft: false
---

Heerlijk voor bij de koffie of thee, een luxe ontbijtje of bij de brunch.

<!--more-->

Net als mijn eigen roots liggen de roots van het eerste recept dat ik deel op mijn bakblog in Zweden. Ik ben geboren in Nyköping en hoewel ik vanaf mijn vierde in Nederland woon heb ik veel mooie herinneringen aan Zweden. Tijdens mijn jeugd gingen we er regelmatig op vakantie en maakte ik voor het eerst kennis met de Zweedse fika. Deze zijn later een grote inspiratiebron geworden voor mijn eigen bakcreaties. Veel mensen kennen wel de befaamde _kanelbullar_ (kaneelbroodjes) al is het maar van een bezoekje aan de IKEA. Minstens zo lekker zijn de _pistagebullar_ oftewel pistachebroodjes. Hierbij mijn variant van deze zalige luchtige zoete broodjes. Heerlijk voor bij de koffie of thee, een luxe ontbijtje of bij de brunch.

Voor 16 pistachebroodjes | bereiden: 30 min. | rijzen: 50 min. | bakken: 10 min.

## Ingrediënten

_Voor het deeg_
- 80 gram boter
- 250 ml melk
- 1 zakje droge gist (7 gram)
- 3 eetlepels suiker
- 500 gram bloem
- 1.5 theelepel gemalen kardemom (circa 20 peulen)
- Snufje zout (1/4 theelepel)
- 1 theelepel vanillepasta of 1 vanillestokje
- Half ei losgeklopt

_Voor de vulling_
- 125 gram pistachenoten
- 90 gram poedersuiker
- 1 klein ei
- 50 gram boter op kamertemperatuur
- Half ei losgeklopt met scheutje melk (voor bestrijken van de broodjes)

_Voor de topping_
- 3 eetlepels golden syrup
- Handje pistachenoten
- Eventueel: parelsuiker

## Bereidingswijze

Maak eerst het deeg. Smelt de boter en laat dit afkoelen. Verwarm de melk in een steelpan op laag vuur tot lichaamstemperatuur (37 °C). Los de gist op in de melk. Dek de pan af met plasticfolie en laat dit ongeveer een kwartier staan. Weeg intussen de bloem, het zout en de kardemom af in een kom en roer dit door elkaar. Mix het gist-melkmengsel en de gesmolten boter in een staande mixer met een deeghaak totdat het goed gemengd is. Dit duurt zeker een minuut. Voeg dan de suiker toe. 
Blijf kloppen en voeg beetje bij beetje de bloem en specerijen toe. Als laatste voeg je de vanillepasta en een half losgeklopt ei toe (de andere helft van het ei heb je later nodig voor het bestrijken). Blijf ten minste 5 minuten mixen totdat je een mooie gladde deegbol hebt. Het deeg moet nog een beetje plakkerig aanvoelen. Dek het deeg af en laat het op een warme plek ten minste 30 minuten rijzen of totdat het deeg in hoeveelheid verdubbeld is.

Terwijl het deeg aan het rijzen is kun je de pistache vulling maken. Maal de pistachenoten fijn in een hakselaar of keukenmachine. Voeg de poedersuiker en het ei toe en mix alles goed door elkaar totdat je een smeuïge “lopende” pasta hebt. Mix als laatste de boter erdoor.

Kneed het deeg nog een keer kort door op een met bloem bestoven aanrecht en rol het dan uit tot een rechthoek van ongeveer 50 bij 35 cm. Smeer de pistachevulling gelijkmatig uit over het deeg. Vouw het deeg in drieën (in de lengte) en rol het nog een beetje uit. Je hebt dan een rechthoek van ongeveer 40 bij 20 cm. Verdeel het deeg (in de breedte) met een mes of pizzasnijder in 16 repen. Pak een reep deeg, draai de uiteinden een paar keer rond totdat je een spiraal hebt. De spiraal draai je vervolgens twee keer rond twee vingers en het uiteinde stop je in het midden. Zo ontstaat een soort knoop. Het lijkt op een achtje. Herhaal dit met de andere repen deeg.

Verwarm de oven voor op 200 °C. Bekleed twee bakplaten met bakpapier. Verdeel de broodjes over de bakplaten met voldoende ruimte ertussen. Dek af met plasticfolie en laat de broodjes circa 20 minuten narijzen. Roer een scheutje melk door het resterende losgeklopte ei. Bestrijk de broodjes met het eimengsel en bak ze in de voorverwarmde oven in ongeveer 10 minuten goudbruin.

Doe de golden syrup in een steelpan en verwarm deze op laag vuur. Hak een handje pistachenoten grof. Bestrijk de nog warme broodjes licht met de golden syrup. Bestrooi met de gehakte pistachenoten en (mits je eraan kunt komen) parelsuiker. Laat de broodjes iets afkoelen op een rooster voordat je ze serveert. Eet smakelijk!

N.B. Je kunt de broodjes ook goed invriezen.

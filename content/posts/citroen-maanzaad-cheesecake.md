---
title: Citroen˗maanzaad cheesecake bars met bramen
date: 2020-09-22T21:51:08+02:00
lastmod: 2020-06-29T21:51:08+02:00
cover: /img/posts/bramen-cheesecake.jpg
categories: ["taart"]
tags: ["fruit"]
draft: false
---

<!--more-->

Eén van mijn leuke jeugdherinneringen is bramen plukken in de zomer. Dat deed ik in het bijzonder op vakantie. In de zomermaanden namen mijn ouders mij en mijn broer en zus altijd 3 of 4 weken mee op kampeervakantie. Meestal was de bestemming Frankrijk waar het wemelde van de bramenstruiken. Samen met mijn broer en zus ging ik met een emmertje of plastic tasje op pad om zoveel mogelijk mooie zwarte zoete bramen in te verzamelen. Een deel van de bramen belandde in onze mond tijdens het plukken en van de rest maakte mijn vader dan bramenjam die we op brood of bij het toetje aten. Toen ik overal de bramenstruiken in bloei zag staan deze zomer bedacht ik me dat het de hoogste tijd was om weer eens op bramenjacht te gaan. Dit maal ging ik op pad met mijn 2-jarige dochter die een ware “bramenverslindster” bleek te zijn. Een aanzienlijk deel van de bramen verdween tijdens het plukken in haar buikje. De overgebleven bramen heb ik verwerkt in dit frisse zomerse baksel.

Voor circa 20 cheesecake bars | bereiden: 90 min. | wachten: 7 uur. | bakken: 65 min.

## Ingrediënten

_Voor de hangop_
- 1.5 liter volle yoghurt

_Voor de shortbread bodem_
- 150 gram boter
- 75 gram witte basterdsuiker
- Rasp van 1 citroen
- 1 el maanzaad
- 225 gram bloem

_Voor de cheesecake vulling_
- 600 gram hangop
- 100 gram witte basterdsuiker
- 2 eieren
- 2 tl vanille extract
- ½ tl bakpoeder
- 2 el maïzena
- Rasp van 1 citroen
- 150 gram bramen

## Bereidingswijze

Dag 1:
Maak de hangop en de lemoncurd een dag van tevoren.

Hang een zeef in een diepe kom. Leg een vochtige schone theedoek in de zeef en schenk de yoghurt erop. Dek af met de doek en zet circa 6 uur in de koelkast om de yoghurt te laten uitlekken. Schep de hangop uit de theedoek en doe over in een schaal. Dek de schaal af met een deksel of plasticfolie en bewaar in de koelkast tot gebruik.

Verwarm alle ingrediënten voor de lemoncurd behalve de eieren au bain-marie. Klop de eieren los en voeg deze toe zodra de boter is gesmolten. Blijf regelmatig roeren. Als de lemoncurd yoghurtdikte bereikt heeft is die klaar, dat duurt ongeveer een half uur.

Dag 2:
Begin met de shortbread bodem. Klop de boter samen met de suiker luchtig en romig. Klop de citroenrasp en het maanzaad er kort door. Spatel de bloem door het botermengsel en laat het deeg verpakt in plasticfolie 1 uur rusten in de koelkast. 

Maak intussen de cheesecakevulling. Meng alle ingrediënten met uitzondering van de bramen goed door elkaar.

Verwarm de oven voor op 175 °C. Vet een brownievorm in en bekleed met bakpapier. Verdeel het deeg gelijkmatig over de bakvorm en strijk mooi glad. Bak de bodem 20 minuten voor in de voorverwarmde oven. Laat de koek afkoelen.

Verdeel de bramen over de shortbread bodem en schenk de cheesecake vulling erop. Giet ongeveer 1 dl lemoncurd (of meer, naar smaak) over de cheesecake vulling en swirl door elkaar. Verlaag de oventemperatuur naar 150 °C en bak de cheesecake nog eens 45 minuten. Zet de oven uit maar laat de cheesecake nog ten minste een uur in de oven staan. Laat hem daarna volledig afkoelen. Laat de cheesecake ten minste twee uur opstijven in de koelkast alvorens deze in stukken te snijden. Serveer de stukken cheesecake koud, bijvoorbeeld bij een high tea. Smakelijk!

Tip: Gebruik een goed scherp mes (bijv. koksmes of vleesmes) voor het aansnijden van de cheesecake en spoel het mes na elke snede af met heet water. Zo krijg je mooie strakke stukken cheesecake.

---
title: Hazelnoot-koffie financiers
date: 2020-09-22T21:51:08+02:00
lastmod: 2020-06-29T21:51:08+02:00
cover: /img/posts/hazelnoot-koffie-financiers.jpg
categories: ["cake"]
tags: ["koffie of thee", "noten"]
draft: false
---

<!--more-->

Als ik eiwitten over heb, iets wat geregeld voorkomt, maak ik vaak financiers. Deze overheerlijke kleine cakejes zijn van Franse origine en worden traditioneel gemaakt met amandelmeel en beurre noisette. Beurre noisette betekent letterlijk vertaald “hazelnootboter” hoewel er geen hazelnoot aan te pas komt. In deze alternatieve versie van het welbekende Franse cakeje daarentegen wel. Het amandelmeel heb ik vervangen door gemalen hazelnoten. De hazelnotensmaak wordt versterkt door de beurre noisette. Doe er een scheutje koffie bij en je hebt een goddelijke combinatie. Vers uit de oven zijn ze het allerlekkerst!

Voor ca. 20 stuks | bereiden: 10 min. | bakken: 9 min.

## Ingrediënten

- 100 gram boter
- 2 eiwitten
- 50 gram gebrande hazelnoten
- 50 gram bloem
- 100 gram poedersuiker
- 1 tl oploskoffie opgelost in 1 el gekookt water
- Snuf zout

## Bereidingswijze

Verwarm de oven voor op 200 °C. Doe de boter in een steelpan en verwarm op middelhoog vuur. Laat de boter smelten tot deze een karamelbruine kleur heeft gekregen. Neem de pan van het vuur. Schenk de beurre noisette door een zeefje en laat afkoelen tot lauwwarm. Maal intussen de hazelnoten fijn in een hakselaar of keukenmachine. Meng de gemalen hazelnoten samen met de bloem, poedersuiker en een snuf zout in een kom. Roer de eiwitten los met een garde en meng door het hazelnotenmengsel. Voeg als laatste de beurre noisette en de (oplos)koffie toe en roer goed door. Verdeel het beslag over 20 mini cupcake vormpjes en bak de financiers in ongeveer 9 minuten goudbruin in het midden van de voorverwarmde oven. Bestrooi licht met poedersuiker voordat je ze serveert. Neem er lekker één bij de koffie, of twee... Wees gewaarschuwd, de geur is onweerstaanbaar!
